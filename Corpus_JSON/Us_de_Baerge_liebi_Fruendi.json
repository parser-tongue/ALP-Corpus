{
    "title": "Us de Bärge liebi Fründi ",
    "genre": null,
    "topic": [
        "heimat",
        "plants"
    ],
    "source": "Im Röseligarte",
    "raw_text": [
        "Us de Bärge liebi Fründi\n",
        "\n",
        "Us de Bärge, liebi Fründi,\n",
        "Schickst mer Alperösli zue,\n",
        "Schribst derzue, sie sige gwachse\n",
        "A're höche wilde Flueh;\n",
        "Grüeßist mi und seist mer no,\n",
        "I soll o i d'Bärge cho.\n",
        "\n",
        "Liebi Fründi, dini Rösli\n",
        "Si am Abe scho umcho.\n",
        "Na de Flüehne hei si blanget\n",
        "Und hei 's Heimweh übercho.\n",
        "Jetze tuet i Värse hie\n",
        "Ihre Geist i d'Heimet zieh.\n",
        "\n",
        "Öfters bin-i i Gedanke\n",
        "Dert, wo d'Alperösli si,\n",
        "Stige höch dur d'Felsen ufe,\n",
        "Jodlen eis und freue mi.\n",
        "He, i bin e freie Ma,\n",
        "Im Gebirg deheime ja!"
    ],
    "num_lines": 20,
    "num_stanzas": 2,
    "rhyme_scheme": "irregular",
    "stanza_pattern": "sestets",
    "ID": 118,
    "region": [
        "Bern"
    ]
}