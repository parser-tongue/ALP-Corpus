{
    "title": "Dr Ostermundige-Boy",
    "genre": "narrative",
    "topic": [
        "heimat"
    ],
    "source": "Edimuster",
    "raw_text": [
        "Dr Ostermundige-Boy\n",
        "\n",
        "Ir achte Klass bin i zur Schuel uscho,\n",
        "ja ja das chunnt drvo, ja ja das chunnt drvo.\n",
        "Dr Leischt het gseit, s heig ihn nid Wunger gno,\n",
        "das gängi geng e so, mir isch das gliich.\n",
        "\n",
        "I bi, dir chöit euch grad erkundige\n",
        "vo Ostermundige, vo Ostermundige.\n",
        "I bi dir chöit euch grad erkundige,\n",
        "vo Ostermundige, dert isch es schön.\n",
        "\n",
        "E Bruef ergriiffe, nei das miech mi chrank,\n",
        "i finde süsch dr Rank ou ohni Hobelbank.\n",
        "I ga go stämpfle, das erhaltet schlank\n",
        "U bliibe frei u frank, o Gott sei Dank.\n",
        "\n",
        "Mit Lehre tät i mi versündige\n",
        "hie z’ Ostermündige, hie z’Ostermündige.\n",
        "Mit Lehre tät i mi versündige\n",
        "hie z’ Ostermündige, da isch es schön.\n",
        "\n",
        "I schaffe hüür no minger weder färn.\n",
        "I ha dr Whisky gärn u gar so mänge Stärn.\n",
        "I hocke all Tag i de Bare z’Bärn,\n",
        "dert wartet mir mi Stärn u het mi gärn.\n",
        "\n",
        "E nätte Schatz mit tolle Rundige\n",
        "vo Ostermundige, vo Ostermundige,\n",
        "e nätte Schatz mit tolle Rundige\n",
        "vo Ostermundige, dä het mi gärn.\n",
        "\n",
        "U isch mi Ziit vrbii u bin i alt,\n",
        "de fragt sech wär de zahlt, wär zahlt mi Ufenthalt\n",
        "im grosse Huus dert zue bim Schärmewald\n",
        "für so ne Jammergstalt, mi lat das chalt.\n",
        "\n",
        "De söll sech Gmein halt eis erkundige\n",
        "vo Ostermundige, vo Ostermundige,\n",
        "für mi zahlt d’Gmein vo Ostermundige,\n",
        "ja ds Ostermundige, da isch es schön. – Hui!"
    ],
    "num_lines": 39,
    "num_stanzas": 7,
    "rhyme_scheme": "aaab",
    "stanza_pattern": "quatrains",
    "ID": 12,
    "region": "Bern"
}