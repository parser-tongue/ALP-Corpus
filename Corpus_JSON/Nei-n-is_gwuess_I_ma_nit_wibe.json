{
    "title": "Nei-n-is gwüß! I ma nit wibe! ",
    "genre": null,
    "topic": [
        "marriage"
    ],
    "source": "Im Röseligarte",
    "raw_text": [
        "Nei-n-is gwüß! I ma nit wibe!\n",
        "\n",
        "Nei-n-is gwüß! I mag nit wibe!\n",
        "Will viel lieber ledig blibe.\n",
        "Isch me nit viel besser dra,\n",
        "We me ds Narewärch cha tribe,\n",
        "Wie me will u wie me ma?\n",
        "\n",
        "Mit de Meitschenen umespringe,\n",
        "Lache, johle, juhze, singe,\n",
        "Flause mache här u hi,\n",
        "Luschtig si u gueter Dinge\n",
        "Gilt, solang i ledig bi.\n",
        "\n",
        "Ohni Chummer, ohni Sorge\n",
        "Bruchen-i dem Gäld nüt z'borge,\n",
        "Herr u Meischter bin-i ja.\n",
        "U so freut's mi alli Morge,\n",
        "Daß i no nit gwibet ha.\n",
        "\n",
        "Blibt me numen einisch bhange,\n",
        "Isch me für sir Läbtig gfange,\n",
        "U de geit das Eländ a!\n",
        "D'Wiber spannen eim i d'Stange;\n",
        "Wie sie wei, so mueß me gah.\n",
        "\n",
        "Chöme gar derzue no Chinder,\n",
        "Denn isch völlig ds Chrütz derhinder,\n",
        "Z'sorge het men ohni Änd;\n",
        "U men altet ds Halbe gschwinder,\n",
        "Het men einisch bundni Händ.\n",
        "\n",
        "Drum so ma-n-i gar nit wibe --\n",
        "D'Meitsche cheu mir Meitschi blibe,\n",
        "I bigähre ihrer nüt.\n",
        "Ja! i will's grad underschribe!\n",
        "Bhüet ech Gott u zürnet nüt!"
    ],
    "num_lines": 35,
    "num_stanzas": 5,
    "rhyme_scheme": "aabab",
    "stanza_pattern": "cinquains",
    "ID": 59,
    "region": [
        "Bern"
    ]
}