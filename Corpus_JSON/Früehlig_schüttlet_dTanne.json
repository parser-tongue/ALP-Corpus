{
    "title": "Dr Früehlig schüttlet d'Tanne",
    "genre": null,
    "topic": [
        "animals"
    ],
    "source": "Edimuster",
    "raw_text": [
        "Dr Früehlig schüttlet d'Tanne\n",
        "      \n",
        "Dr Früehlig schüttlet d'Tanne\n",
        "u Igu-Bethlis Ma\n",
        "im Huli ungerdranne\n",
        "erwachet na di na. \n",
        "\n",
        "Er gruchst u chratzt am Öhrli\n",
        "u tuet e länge Schnuf.\n",
        "Zum Gine sperrt er ds Schnörli\n",
        "bis hinger d Ohren uf.  \n",
        "\n",
        "Er müpft u weckt sys Wybli:\n",
        "\"Stang uf u leg di a!\n",
        "Wo hesch mys früsche Lybli?\n",
        "Richt gschwing es Café a!\n",
        "\n",
        "I wott dernah ga luege,\n",
        "ob d Schlange dört am Styg,\n",
        "ob ächt di falschi Guege\n",
        "ou scho erwachet syg.\n",
        "\n",
        "Ob d Haselmus im Stöckli\n",
        "scho gwäsche syg u gstrählt\n",
        "u ob em Chäferböckli \n",
        "no gäng kes Hörnli fählt.\n",
        "\n",
        "D Eidechse i de Chlecke\n",
        "Un ihre Nachbar Chrott\n",
        "Muess i dänk o ga wecke,\n",
        "we 's ja scho gruene wott.\n",
        "\n",
        "Gi-mer no-nes Schlückli!\n",
        "Das stercht eim March u Bei.\n",
        "Du nimmsch däich no-nes Nückli, \n",
        "es Stündli oder zwöi.\n",
        "\n",
        "I ga itz; schaff nid \n",
        "z grüsli.\n",
        "Doch we s di acho sött, \n",
        "so wüsch e chli um ds Hüsli\n",
        "u sunnisch üser Bett.\""
    ],
    "num_lines": 40,
    "num_stanzas": 7,
    "rhyme_scheme": "irregular",
    "stanza_pattern": "quatrains",
    "ID": 73,
    "region": "Bern"
}