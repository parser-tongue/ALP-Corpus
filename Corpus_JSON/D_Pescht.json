{
    "title": "D'Pescht (1349)",
    "genre": "historical",
    "topic": [
        "death"
    ],
    "source": "Edimuster",
    "raw_text": [
        "D'Pescht (1349)\n",
        "\n",
        "Dür d'Gassen ufe geit e Chlag:\n",
        "«Sächshundert un erscht vierzäh Tag...»\n",
        "\n",
        "Die Glogge töne läng u schwär,\n",
        "Kyrie eleison!\n",
        "Die Loube, Plätz u Strasse läär,\n",
        "Kyrie eleison!\n",
        "Es ziggle kener Purschtli meh,\n",
        "U bi de Brünne, niemer z'gseh,\n",
        "Us Stube ghört me Weh und Ach,\n",
        "Zersch lutt u wild, u nachär schwach,\n",
        "U z'letscht verröchlet jedi Stimm:\n",
        "Verby, der Ate geit ne nümm...\n",
        "\n",
        "Kyrie eleison!\n",
        "Die Glogge töne läng u schwär,\n",
        "Kyrie eleison!\n",
        "Es chunnt e wysse Zug derhär,\n",
        "Kyrie eleison!\n",
        "Kaputzemanne trage Särg,\n",
        "m Chilchhof steit e ganze Bärg\n",
        "Wo wott me die ächt ynetue?\n",
        "\n",
        "Du steisch erchlüpft u fragsch: «Warum?»\n",
        "«Die schwarzi Spinnele geit um!»\n",
        "Kyrie eleison!\n",
        "\n",
        "Dür d'Gassen ufe geit e Chlag:\n",
        "«Sächshundert un erscht vierzäh Tag...!»"
    ],
    "num_lines": 29,
    "num_stanzas": 4,
    "rhyme_scheme": "irregular",
    "stanza_pattern": "irregular",
    "ID": 246,
    "region": "Bern"
}