{
    "title": "Niene geits so schön u lustig wie dahei im Ämmetal ",
    "genre": null,
    "topic": [
        "heimat",
        "nation"
    ],
    "source": "Im Röseligarte",
    "raw_text": [
        "Niene geits so schön u lustig wie dahei im Ämmetal \n",
        "\n",
        "Niene geit's so schön u lustig\n",
        "wie daheim im Ämmetal,\n",
        "Dert ist allergattig Rustig,\n",
        "Daß eim schwär wird die Uswahl:\n",
        "Manne het es ehrefesti,\n",
        "Wiber brav u hübscher Art,\n",
        "Meitschi, - we d'se gsehst so heft di\n",
        "Dro verliebt - so schön und zart.\n",
        "\n",
        "Da ist nüt vo Kumplimänte,\n",
        "Allem seit me nume »Du«,\n",
        "Sigs de Milchbueb mit de Bränte\n",
        "Oder tragt er Ratsherr-Schueh;\n",
        "D'Städter frili cheu's nid lide,\n",
        "Bsunders - Herre ohni Gäld!\n",
        "Doch i mein. dä sig nit gschide,\n",
        "Wo si für so sache quält.\n",
        "\n",
        "Räbe wachse frili keiner,\n",
        "Doch kei Hauptsach isch der Wi;\n",
        "Milch u Chäs isch üsereiner\n",
        "Ordinäri längste gsi;\n",
        "Wär si nit so dri will schicke,\n",
        "Cha, wenn är's grad sauft vermah,\n",
        "Vo de Wältsche Wi la bschicke\n",
        "Oder cha i's Wirtshus gah.\n",
        "\n",
        "So wie d'Chüejer uf de Bärge\n",
        "Mache d'Bure Chäs im Tal,\n",
        "U das de nit chlini Zwärge\n",
        "U nit weni a der Zahl.    \n",
        "Holz und Lade fergge d'Flößer\n",
        "D'Ämmen ab uf Basel zue;\n",
        "Chunnt im Früehlig ds Wasser größer,\n",
        "Hei sie mit dem Floße z'tue.\n",
        "\n",
        "D'Chleider het me nume simpel\n",
        "So vo älbem Halblin gmacht;\n",
        "Herrschelige Narregrümpel\n",
        "Ghört gar nit zu üser Tracht.\n",
        "Roßhaarspitzli treit no ds Müeti,\n",
        "Plötzlihose no de Alt,\n",
        "D'Meitschi schöni Schwäfelhüeti,\n",
        "Chöpfli drunder grad wie gmalt!\n",
        "\n",
        "Chunnt de albe Ängiländer-\n",
        "U süst Herrschaft au dahär,\n",
        "Trage d'Fräuli goldni Bänder\n",
        "Und dergliche Zierart mehr,\n",
        "Hei sie Diener, hei si Wächter,\n",
        "Si sie hübsch u rich derbi,\n",
        "Müeßt en Ämmetaler Tächter\n",
        "Mir doch gäng no lieber si.\n",
        "\n",
        "Die meu de der Pantsch erlide,\n",
        "We's scho an es Ärst-ha geit;\n",
        "Arme hei sie wiß wie Chride,\n",
        "Bei - i hätt' bald öppis gseit - ;\n",
        "Bäckli hei sie - früsch wie Rose,\n",
        "Auge wie s der Morgestärn;\n",
        "Und - jetz wärdet ihr erst lose:\n",
        "Sie hei d'Buebe grüsli gärn."
    ],
    "num_lines": 62,
    "num_stanzas": 6,
    "rhyme_scheme": "irregular",
    "stanza_pattern": "octets",
    "ID": 108,
    "region": [
        "Bern"
    ]
}