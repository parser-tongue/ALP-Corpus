{
    "title": "Du Früehlig lirisch neime lang ",
    "genre": "narrative",
    "topic": [
        "love",
        "countryside"
    ],
    "source": "Im Röseligarte",
    "raw_text": [
        "Du Früehlig lirisch neime lang\n",
        "\n",
        "Du Früehlig lirisch neime lang,\n",
        "Säg witt is ganz verloh?\n",
        "I ghöre no kei Vogelgsang,\n",
        "Bi miner Treu, es isch mer bang,\n",
        "Du wellisch gar nit cho.\n",
        "\n",
        "Es gfallt der halt deheime wohl,\n",
        "Du bisch villicht verliebt,\n",
        "Und wenn de wottisch witers goh,\n",
        "So briegget dir dis Schätzli noh,\n",
        "Und ds Scheiden isch betrüebt.\n",
        "\n",
        "Me cha jo wiedr zämecho,\n",
        "Und sig's au no so wit;\n",
        "Chumm, chuch is nur es bitzli a,\n",
        "Mer möchte gern au Blüemli ha,\n",
        "Mer hei gar langi Zit.\n",
        "\n",
        "Was chunt dört her vom Chrüslihag? \n",
        "Wer möcht es echter si?\n",
        "Der Früehlig isch's im Bluemechleid,\n",
        "Und d'Vögel singe, 's isch e Freud,\n",
        "Der Winter isch verbi.\n",
        "\n",
        "I ha's doch hüt zum Bethli gseit,\n",
        "Du werdisch öppe cho;\n",
        "Es het ihm au e Chummer gmacht,\n",
        "'s het nimme meh so fründli glacht -\n",
        "Gott Lob, jetz bisch denn do!\n",
        "\n",
        "Se zeig mir denn di Bluemechorb,\n",
        "I möcht der öppis näh.\n",
        "Do hesch de-n-e Vergißminit,\n",
        "Das nimm der, säg mer, was de witt,\n",
        "Im Bethgli will i's gä.\n",
        "\n",
        "Dört chunnt es jo was gisch was hesch,\n",
        "Mir wird es wohl und weh.\n",
        "Nei lueg, wie's doch so ordli lacht\n",
        "Und wie's so netti Äugli macht,\n",
        "I glaub es heig di gseh.\n",
        "\n",
        "Lue, bethli, was i gchromet ha,\n",
        "Es Blüemli frisch und neu.\n",
        "Juhe! der Früehlig isch erwacht,\n",
        "Er het is schöni Blüemli gmacht,\n",
        "Sie heiße: Blib mir treu!\n",
        "\n",
        "Jo, treu musch blibe bis in's Grab,\n",
        "Denn i mach's au eso.\n",
        "D'Lüt möge säge, was sie wei,\n",
        "Das isch mir alles einerlei,\n",
        "Gott wird is nit verloh."
    ],
    "num_lines": 53,
    "num_stanzas": 8,
    "rhyme_scheme": "irregular",
    "stanza_pattern": "cinquains",
    "ID": 144,
    "region": [
        "Solothurn"
    ]
}