{
    "title": "Altes Emmentaler Küherlied ",
    "genre": null,
    "topic": [
        "farming",
        "daily life"
    ],
    "source": "Chindermusig",
    "raw_text": [
        "Altes Emmentaler Küherlied\n",
        "\n",
        "Un uf der Wält si kener Lüt\n",
        "Wie üser Chüejerchnabe.\n",
        "Sie hei die schönste schwarze Chüeh\n",
        "Und si geng lustig spät u früeh\n",
        "U luege's nit vorabe.\n",
        "\n",
        "Am Morge früeh, we's tage wott,\n",
        "Gah mir ga Fueter rüste,\n",
        "U mängist de am Abe scho,\n",
        "Damit mer besser möge gcho,\n",
        "Für Milch i d Nidle z schütte.\n",
        "\n",
        "We de der Charre gladen ist,\n",
        "Näh mir der Bigger füre\n",
        "U fahre hübscheli gäge Bärn,\n",
        "Gäh d Nidle schlächter weder färn.\n",
        "Mir möge's gar wohl gspüre.\n",
        "\n",
        "We scho der Anke türen ist,\n",
        "Mir bruche gäng viel Nidle.\n",
        "U d Chammermeitleni trinke Tee\n",
        "U d Wöscherwiber Schiggeree\n",
        "U mir cheu brav ufchride.\n",
        "\n",
        "Der Anke giltet geng no viel\n",
        "U d Chalber, die si bsüechig.\n",
        "Drum hei mer Hosen u Schilee\n",
        "Vo Samet, me het's nie so gseh,\n",
        "U ds Chütteli guettüechig.\n",
        "\n",
        "U we de Lüdere-Chilbi ist,\n",
        "De ga mir eis ga schwinge\n",
        "U jutzen öppen o ne chli,\n",
        "U bi me Tröpfli chüele Wi\n",
        "Cheu mir gar fröhlich singe.\n",
        "\n",
        "Drum jutze mir juhe! juhe!\n",
        "Die Chüejer, die hei's lustig!\n",
        "Es macht e jedere, was er cha,\n",
        "U blibt derbi e brave Ma\n",
        "U het geng gueti Rustig.\n",
        "\n"
    ],
    "num_lines": 35,
    "num_stanzas": 7,
    "rhyme_scheme": "abccb",
    "stanza_pattern": "cinquains",
    "ID": 13,
    "region": [
        "Bern"
    ]
}