{
    "title": "« Ein subirlich liedlin von eidgenossen. »",
    "genre": "historical",
    "topic": [
        "nation",
        "war"
    ],
    "source": "Tobler",
    "raw_text": [
        "« Ein subirlich liedlin von eidgenossen. » \n",
        "\n",
        "In disem nüwen jare \n",
        "so endet sich die not; \n",
        "das gut das wird uns zware, \n",
        "das man uns entbot; \n",
        "des argen werd vergessen, \n",
        "des si sich hend vermessen, \n",
        "die dussen sint gesessen \n",
        "alls in dem lande wit. \n",
        "\n",
        "Das sind die großen herren, \n",
        "die ich nit nennen wil, \n",
        "die die Zürcher leren \n",
        "der argen liste vil, \n",
        "da si sich erdennen, \n",
        "zu den herren rennen, \n",
        "eidgnossen numme kennen — \n",
        "das stat bis uf ein zil! \n",
        "\n",
        "Ir fromen eidgenossen, \n",
        "ir füerent der eren ein fan, \n",
        "das menigen hat verdrossen, \n",
        "der uns nit bessers gan. \n",
        "daß üwer ding in eren stat \n",
        "und, was durch üwer lande gat, \n",
        "gut fride und geleite hat, \n",
        "das müehet manigen man. \n",
        "\n",
        "Der eren tund üch fröuwen, \n",
        "ir fromen biderben lüt; \n",
        "lant üch nit abetröuwen, \n",
        "behabent's mit der hüt-, \n",
        "als üwer vordem haut getan ; \n",
        "den half got bi dem rechten stan, \n",
        "das unrecht ließ er undergan : \n",
        "das merkent, ir fromen lüt ! \n",
        "\n",
        "Manicher weschet iez sin mund \n",
        "mit der eidgenossen sach ; \n",
        "er spricht, es si nu hie die stund, \n",
        "daß sich gemachet hab, \n",
        "daß die eidgenossen \n",
        "legent einen bloßen; \n",
        "der gewalt werd umgestoßen, \n",
        "der lang geweret hab. \n",
        "\n",
        "Wer das redt, kan wol liegen, \n",
        "er redt's us falschem grund; \n",
        "sin sinn möcht in wol triegen, \n",
        "so sich die warheit fund. \n",
        "wan got den gerechten nie geließ, \n",
        "ob er das schiflin sinken ließ \n",
        "etwan nach bis uf den grieß, \n",
        "berüert doch nie den grund. \n",
        "\n",
        "Mancher wil uns mit tröuwen töten, \n",
        "er sitzt in Österrich. \n",
        "er muß sich näher zu uns löten, \n",
        "wil er uns machen licht !\n",
        "wann möchten tröuwen die eidgenossen \n",
        "kind und lüt han umbgestoßen \n",
        "von manchem herren rich. \n",
        "\n",
        "Nu rüwet mich ein arm gemein \n",
        "zu Zürich in der stat, \n",
        "daß si des tummen rates mein \n",
        "so gar verwiset hat. \n",
        "daß si sint so blinde, \n",
        "die alten und die kinde: \n",
        "si huwent ut ein winde, \n",
        "der bald verwehet hat.\n",
        "\n",
        "Oster heißt der winde, \n",
        "er wehet us Österrich, \n",
        "er wil uns zesamen binden, \n",
        "er tut im wol gelich. \n",
        "ob sich erhebt das wilde spil, \n",
        "so möcht der wind wol ligen still, \n",
        "bis daß der Zürcher wurde fiel: \n",
        "das gült uns alles glich! \n",
        "\n",
        "Er ist ein armer wirte, \n",
        "der nit gebeiten mag\n",
        "einem ein einig irte\n",
        "bis uf einen tag, \n",
        "daß im das pfand so oben lit \n",
        "in der nähe und nit zu wit, \n",
        "bis im kumt der irten zit, \n",
        "des er wol gebeiten mag. \n",
        "\n",
        "Ir fromen eidgenossen, \n",
        "ir fromen festen degen, \n",
        "achtet es nit große, \n",
        "ir sölnt's zum geringsten wegen ; \n",
        "üch ist dem faß ein reif enbunden, \n",
        "der win enschlossen nit gesund; \n",
        "das hat geweret manig stund, \n",
        "bis es sich hat ergeben. \n",
        "\n",
        "Türst ich die sach betüten, \n",
        "ich tät's von herzen gern: \n",
        "zu Zürich sind edel lüte, \n",
        "man möcht s' vor buren wern; \n",
        "si sint kürzlich herren worden, \n",
        "si koppen in der herren orden ; \n",
        "täten si nu als ir vordern \n",
        "des pfawenschwanz enbern! \n",
        "\n",
        "Es mocht wol etwan frömd gesin \n",
        "bi alten Zürcher tagen, \n",
        "daß die rüter us und in \n",
        "zu Zürich solten traben. \n",
        "ein koufman, der bi im nit treit \n",
        "der darf von Zürich kein geleit; \n",
        "die rüter tund in ie kein leid, \n",
        "so si nit bi in tragen. \n",
        "\n",
        "14. Darumb so ist zu prisen \n",
        "die eidgenossenschaft : \n",
        "von Berne die vil wisen, \n",
        "von Soloturn mit kraft, \n",
        "und was zu in da gehört, \n",
        "das haben si dick wol gewert; \n",
        "si sind mit fromkeit wol behert, \n",
        "mit trüwen recht behaft. \n",
        "\n",
        "Von Zug, von Schwiz, von Luzern, \n",
        "von Glaris feste lüt, \n",
        "von Uri und von Ursern, \n",
        "die habent herte hüt. \n",
        "die von Underwalden \n",
        "türrent's wagen balde, \n",
        "si machent es nit lange, \n",
        "was in im herzen lit. \n"
    ],
    "num_lines": 133,
    "num_stanzas": 14,
    "rhyme_scheme": "irregular",
    "stanza_pattern": "irregular",
    "ID": 131,
    "region": [
        "unknown"
    ]
}