{
    "title": "Mir Bärner säge \"Dir\"",
    "genre": null,
    "topic": [
        "heimat"
    ],
    "source": "Edimuster",
    "raw_text": [
        "Mir Bärner säge \"Dir\"\n",
        "\n",
        "Es isch eso u blybt derby,\n",
        "Mir Bärner säge \"Dir\", nid Sie.\n",
        "Da chönne lang sie brichte,\n",
        "\"Dir\" sygi grob, \"sie\" sygi rächt.\n",
        "He nu so de, warum de ächt,\n",
        "Wird \"Dir\" gäng brucht bim Dichte?\n",
        "\n",
        "D's \"Sie\" passt i üsi Sprach so guet\n",
        "Wie de höch Zylinderhuet\n",
        "Zu Chrischtes Halblynchutte,\n",
        "Und so wird o die bürschi Tracht \n",
        "Verbändlet jetz u stedtisch gmacht\n",
        "Vo jeder dumme Hutte.\n",
        "\n",
        "\"Sie, Bäbi,\" seit jetz d'Frou de gly,\n",
        "\"Sie, bschütten Sie den Chabis chly,\n",
        "Dann gäben Sie den Säuen!\"\n",
        "Und zu de Chnächte rüeft der Fritz:\n",
        "\"Sie, wei Sie ächtert ufstah jetz?\n",
        "Sie müssen ga gen heuen!\"\n",
        "\n",
        "Das isch e Sprach, dass Gott erbarm,\n",
        "Es lüpft mer jedesmal der Arm,\n",
        "Däm \"Siener\" eis ga z'recke.\n",
        "O redet üses Bärndütsch doch,\n",
        "Das Chrousimousi tüet i ds Loch\n",
        "U fescht mit Mutte decke!"
    ],
    "num_lines": 27,
    "num_stanzas": 3,
    "rhyme_scheme": "irregular",
    "stanza_pattern": "sestets",
    "ID": 140,
    "region": "Bern"
}