{
    "title": "s Länderbürli",
    "genre": "narrative",
    "topic": null,
    "source": "Im Röseligarte",
    "raw_text": [
        "s Länderbürli\n",
        "\n",
        "Der Rigiberg isch üisri Wond,\n",
        "Er schitzt is jo dos gonzi Lond:\n",
        "Der Birge- und die ondre Steck,\n",
        "Die gänd is Milch und Onkebeck.\n",
        "\n",
        "'s isch käi Narretie,\n",
        "Nes Länderbürli z'si.\n",
        "\n",
        "Mer händ en guite Chilcheheer,\n",
        "Der mocht im gonze Lond en Ehr:\n",
        "Er tribt de Difel i's Rotzloch\n",
        "Und d'Wiber unders Mannejoch.\n",
        "\n",
        "Mir händ gor gottligs Wibervolch,\n",
        "'s isch grod so hibsch wie Gips u Cholch;\n",
        "Om Wärchtig trägids' roihi Hämlisteck,\n",
        "Om Sunntig roti Schorlechreck. \n",
        "\n",
        "Jo, Sänne simmer, säl isch wohr;\n",
        "Und findt me mängist oi nes Hoor\n",
        "Im Onken inne oder Chäs -\n",
        "Se mocht's e numme es Bitzli räs.\n",
        "\n",
        "Und wämmer ises Onkli om Rigge hend,\n",
        "Und uf Luzäre oppe gend,\n",
        "Do chimed die Luzärner grod ordeli z'loife\n",
        "Und wänd üis isres Onkli abchoife.\n",
        "\n",
        "Mir sind nes guitigs Schitzevolch -\n",
        "D'Franzose hämmer butzt, bim Strolch!\n",
        "Mä schießt vo Stansstod bis gä Winkel\n",
        "Grod dur ne scheene hohle Dinkel.\n",
        "\n",
        "Jo loifid ier mer, so wit er wänd,\n",
        "Bis daß ier so nes Ländli händ;\n",
        "I biit der üis, du Städtlerpflitz!\n",
        "De findst e käis, es fählt käi Chritz."
    ],
    "num_lines": 37,
    "num_stanzas": 7,
    "rhyme_scheme": "aabb",
    "stanza_pattern": "irregular",
    "ID": 164,
    "region": [
        "unknown"
    ]
}