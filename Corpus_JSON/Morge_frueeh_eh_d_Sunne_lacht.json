{
    "title": "Morge früeh, eh d'Sunne lacht ",
    "genre": null,
    "topic": [
        "love",
        "farming"
    ],
    "source": "Im Röseligarte",
    "raw_text": [
        "Morge früeh, eh d'Sunne lacht\n",
        "\n",
        "Morge früeh, eh d'Sunne lacht\n",
        "Und si alles lustig macht,\n",
        "Gohn i zu de Chüene use,\n",
        "Lo mer's ob em Tau nit gruse;\n",
        "Bi de Chüene uf der Weid\n",
        "Het der Senn si Freud!\n",
        "\n",
        "Ha's doch däünkt, es chömm derzue,\n",
        "Daß i gäb e Chüeherbueb.\n",
        "Uf em Bergli isch guet läbe.\n",
        "Nei, mer juchze nit vergäbe.\n",
        "Bi de Chüene uf der Weid\n",
        "Het der Senn si Freud!\n",
        "\n",
        "Chleb u Blösch u Spieß u Stern,\n",
        "Chömet her, i gsehn ech gern;\n",
        "Lueget nur, i ha kei Stäcke,\n",
        "I der Täsch han i z'läcke.\n",
        "Chömet, chömet alli zue,\n",
        "I ha Saches gnue! \n",
        "\n",
        "Lueget de mis Bethli a,\n",
        "Wie-n-es si nit schicke cha!\n",
        "Es cha melche und cha chäse,\n",
        "Nidle schwinge mit em Bäse;\n",
        "Alles, was me chönne mueß,\n",
        "Isch ihm au kei Bueß.\n",
        "\n",
        "Jo, nes Wibli han i do,\n",
        "'s git bigopp nit mengi so,\n",
        "We me uf em Berg will blibe,\n",
        "Mueß men öpper trachte z'wibe,\n",
        "Mueß es Sennemeitschi ha,\n",
        "Das brav schaffe cha."
    ],
    "num_lines": 34,
    "num_stanzas": 4,
    "rhyme_scheme": "irregular",
    "stanza_pattern": "sestets",
    "ID": 138,
    "region": [
        "Solothurn"
    ]
}