{
    "title": "Bern und Freiburg",
    "genre": null,
    "topic": [
        "nation"
    ],
    "source": "Tobler",
    "raw_text": [
        "Bern und Freiburg\n",
        "\n",
        "Wend ir nu hören märi, \n",
        "als ich's vernomen han : \n",
        "zwen ochsen groß, nit kleine, \n",
        "ein matten hant gemeine; \n",
        "darin getar nieman gan \n",
        "von mengem tier gewaltig, \n",
        "die darumb manigfaltig \n",
        "gant und sehent zu; \n",
        "si entürren in ze leide \n",
        "nit komen an die weide, \n",
        "es si spat oder fru. \n",
        "\n",
        "Ir gehürne das ist spitze, \n",
        "noch me denn klaftern wit, \n",
        "und farent in dem klewe \n",
        "als fisch in einem sewe, \n",
        "als es noch mit in lit. \n",
        "was si mugen übersehen — \n",
        "für war wil ich das jehen — \n",
        "das muß echt under in sin \n",
        "von mengen tieren riche; \n",
        "tunt si im nit geliche, \n",
        "so ist's doch worden schin. \n",
        "\n",
        "Das lit in in dem sinne \n",
        "und tut in sere we, \n",
        "daß die zwen ochsen riche \n",
        "so gar gewaltigliche \n",
        "nu watend in dem kle. \n",
        "des si gar dick zu rate \n",
        "gand beide fru und spate \n",
        "und tragend uf si nit \n",
        "und rieten inen beiden \n",
        "gar gerne an ein scheiden; \n",
        "es duchte etlich zit. \n",
        "\n",
        "Die wolf und ouch die füchse, \n",
        "manig tier in disem land, \n",
        "sprechent zu eim alleine, \n",
        "gemeinschaft si nit reine, \n",
        "und tund in das bekant. \n",
        "lat er sich überwinden \n",
        "und sich das mag befinden, \n",
        "es muß im werden leit \n",
        "und mag in wol gerüwen, \n",
        "wil er's joch nit getrüwen: \n",
        "das si in vorgeseit. \n",
        "\n",
        "Es sind zwen alte farren, \n",
        "die freches mutes sind ; \n",
        "nieman getar mit in stoßen, \n",
        "diewil si sind genossen; \n",
        "er düchte mich ein kind. \n",
        "doch war es nit ein wunder \n",
        "[und] gieng ir einer under, \n",
        "man spräch's dem andern hin: \n",
        "« nu wer dich, du bist eine, \n",
        "din hilf ist worden kleine.» \n",
        "nu merket disen sinn ! \n",
        "\n",
        "Gott geb den ochsen beiden \n",
        "[wol] einen steten sinn, \n",
        "und laß si nit gehören, \n",
        "das si [noch] mög zerstören — \n",
        "es war nit ir gewinn — \n",
        "noch ußer joche treten; \n",
        "wan wurden sie entweten \n",
        "so gieng es übel us. \n",
        "sus ich si bede warne; \n",
        "die wolf sind in dem garne, \n",
        "die kämen dann harus. \n",
        "\n",
        "Nu solt ich üch bedüten, \n",
        "wer die zwen ochsen sind, \n",
        "man mag es hören gerne: \n",
        "es ist Friburg und Berne, \n",
        "als es sich noch befindt. \n",
        "die kann nieman gescheiden \n",
        "mit warheit under in beiden \n",
        "das wissent iemerme, \n",
        "als noch ir briete singent \n",
        "wann si s' zesamen bringent \n",
        "noch minder dann ein e.\n"
    ],
    "num_lines": 83,
    "num_stanzas": 6,
    "rhyme_scheme": "irregular",
    "stanza_pattern": "other",
    "ID": 145,
    "region": [
        "unknown"
    ]
}