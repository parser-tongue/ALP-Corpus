{
    "title": "Emmentalerlied",
    "genre": "narrative",
    "topic": [
        "heimat",
        "farming"
    ],
    "source": "Edimuster",
    "raw_text": [
        "Emmentalerlied\n",
        "\n",
        "Niene geit's \n",
        "so schön u lustig \n",
        "Wie daheim im Ämmetal, \n",
        "Dert ist allergattig Rustig, \n",
        "Dass eim schwär wird die Uswahl: \n",
        "Manne het es ehrefesti, \n",
        "Wyber brav u hübscher Art, \n",
        "Meitschi - we d'se gsehst so hest di \n",
        "Dry verliebt - so schön u zart. \n",
        "\n",
        "Da ist nüt vo Kumplimänte, \n",
        "Allem seit me nume «Du», \n",
        "Sig's der Milchbueb mit der Bränte \n",
        "Oder trag er Ratsherre-Schue; \n",
        "D'Städter fryli cheu's nit lyde, \n",
        "Bsunders d' Herre ohni Gäld! - \n",
        "Doch i mein, dä sig nit gschyde, \n",
        "Wo si für so Sache quält.\n",
        "\n",
        "Räbe wachse fryli keiner, \n",
        "Doch kei Hauptsach ist der Wy: \n",
        "Milch u Chäs ist üsereiner \n",
        "Ordinäri längste gsy;\n",
        "Wär si nit so dry will schicke,\n",
        "Cha, wenn är's grad sauft vermaa -\n",
        "Vo de Wältsche Wy la bschicke\n",
        "Oder - cha is Wirtshus ga.\n",
        "\n",
        "So wie d'Chüejer uf de Bärge\n",
        "Mache d'Bure Chäs im Tal,\n",
        "U das de nit chlyni Zwärge\n",
        "U nit weni a der Zahl.\n",
        "Holz u Lade fergge d' Flöösser,\n",
        "D'Ammen ab - uf Basel zue;\n",
        "Chunnt im Früelig ds Wasser grösser,\n",
        "Hei si bis es flotscht kei Rueh.\n",
        "\n",
        "D'Chleider het me nume simpel\n",
        "So vo älbem Halblyn gmacht;\n",
        "Herrschelige Narregrümpel\n",
        "Ghört gar nit zu üser Tracht.\n",
        "Rosshaarspitzli treit no ds Müeti,\n",
        "Plötzlighose no der Alt, -\n",
        "D'Meitschi schöni Schwäbelhüetli,\n",
        "Chöpfli drunder grad wie gmaltl\n",
        "\n",
        "Chunnt de albe Angiländer - \n",
        "U süst Herrschaft au dahär, \n",
        "Tragi d' Fräuli goldni Bänder \n",
        "U derglyche Zierat mehr; \n",
        "Hei si Diener - hei si Wächter -\n",
        "Sy si hübsch u rych drby, \n",
        "Müeßt en Ammetaler Tächter \n",
        "Mir doch gäng no lieber sy.\n",
        "\n",
        "Die meu de der Pantsch erlyde, \n",
        "We's scho an es Ärstha geit; \n",
        "Arme hei si wyss wie Chryde, \n",
        "Bei - i hätt bal öppis gseit - : \n",
        "Bäckli hei si - früsch wie Rose, \n",
        "Auge wie der Morgestärn; \n",
        "Und jetz wärdet ihr erst lose -\n",
        "Sie hei d' Buebe grüsli gärn."
    ],
    "num_lines": 63,
    "num_stanzas": 6,
    "rhyme_scheme": "irregular",
    "stanza_pattern": "irregular",
    "ID": 117,
    "region": "Bern"
}