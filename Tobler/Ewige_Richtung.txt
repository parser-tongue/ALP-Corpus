Von der "Ewigen Richtung"

Der süeße sumer fröwet mich, 
der winter wil von hinnen. 
Hagenbach schribt hinder sich
er well's ein büt gewinnen; 
mit sinem heilen .... paß 
füert er zur libery 
gesetzet würfel dry, 
bedütet als: hab nid und haß! 

Nu ratend an, ir frommen, 
was er ze letzi schenk, 
uf daß wir'n überkomen; 
ich mein das ich gedenk: 
lug iederman zu siner schanz! 
er spilt verworren sachen, 
ob er möcht sackman machen 
und darnach ein bettlertanz. 

Si türfend wiser liste 
da unden an dem Rin, 
die nügebornen Cristen 
brechend zun orten in. 
er schankti in eins in das gläs 
mit sinen hellen tücken, 
sin anschlag wurd sich glücken, 
bis menger sines kopfs vergäß. 

Ich mein die löuf als hin und har, 
was menger singt ald seit; 
die welt ist worden wunderbar. 
ach künschi muter meit, 
durch dines lieben kindes kraft 
verlieh mir dinen segen, 
daß ich din müge pflegen, 
durch  die fromen eidgnoschaft. 

Man wird mit warheit innen, 
was trost der herrlichkeit, 
lobsang wird in entspringen 
durch den fürsten hochgemeit, 
der iez durch schirm mit gwalt, mit gwer, 
nach adelichem frumen 
ist in ir pundnuß kumen; 
des fröwet sich alls himelsch her. 

Der vor ziten ist erschlagen 
(ich setz's uf beid partyg) 
und die erbsünd mit im hat getragen, 
den mach got sorgenfryg, 
Schluß inen uf den himeltron! 
wer den puncten kan betrachten, 
tut keinen wisen verachten : 
si band gemacht der ern ein krön. 

Davon so wil ich singen — 
nun merkend all gelich — 
gut hoffen und gedingen; 
wan der adel von Österrich 
ist lange zit gsin übersetzt 
mit vögt, mit rät, mit heren; 
sölt sich das nit verkeren, 
so wurd der schimpf in's end vernetzt. 

Wil aber der fürst betrachten, 
was im fromt oder schadt, 
die eidgnossen nit verachten, 
so ruckt er wol von stat, 
das .... lang versessen ist: 
die sinen band verlassen 
bürger, stet und straßen: 
die güdend wol us siner kist. 

Es ist gut riemen schniden 
us ander lüten hüt! 
der milt Job must sich liden, 
was got verhengnus git : 
also hat sich ouch geschmuckt 
das edel plut von Österrich; 
die muter gots hat miltenklich 
ein einung in gots fründ getruckt. 

Des ist ein pund ergangen 
mit ern on arg gefärd; 
alt umbständ lat man hangen, 
wiewol's mengen vil beschwärt, 
die lassind sin ir argen gebrecht! 
er ist ein fürst nach fromen'; 
hat nie kein man vernomen, 
daß er geton hab wider recht. 

Kein herz sol nit gedenken, 
daß er tüeg untrüw spil; 
rät müestend äffen schrenken, 
das ich nit me gedingen wil. 
O edels plut von Österrich, 
halt farw den eidgenossen. 
so lebt nit din genossen, 
in tütschem und in welschem rich ! 

Du hast ein ruggen an dich gehenkt, 
der dich zu eren frumt ; 
ob das ein in siner blater krenkt, 
so acht nit was er brumt! 
er git uf vil heiler spil : 
von dem du wandest trost erwarten, 
der schlenzt dir selbs din rosengarten; 
der Walchen tücke der ist vil. 

Darum solt du dich keren 
zur bewärten eidgnoschaft, 
und laß dich nit verfüeren 
fürsten und ir ritterschaft! 
si ratend dir in iren sack; 
du bist lang gnug umbgfüert, 
als die kraj im luft verirt'; 
acht nit, daß mengem übel schmack! 

Umzün din rosengarten 
mit der fromen eidgnossen land ! 
ir scharpfen halenbarten 
die zwyend dir din land, 
das dir der adel hat zertrent ; 
sie helfend dir die lucken 
stätenklich verbucken 
von anefang bis an das end. 

Werdend si diner ern gewar — 
(ich setz ein kurzi gloß), 
schibt sich din trüw nit wandelbar, 
tut in den ruggenstoß — 
(als ich höre alti klag): 
fromer fürst, so tu gedingen, 
dir müg nit misselingen; 
si brechend .... durch stöck und hag. 

Daran wil ich erwinden
und melden ein ander gschrei 
und uf ein puncten binden  — 
aventüre ist mengerlei — 
Burgunn tat träun durch Hagenbach, 
der füert ein fan, daruf zinq tus, 
er schreib, der schimpf war noch nit us: 
der schlafend hund der ist erwacht. 

Nun lassend vogel sorgen
der low hat sich geeint 
mit dem her und stier unverborgen, 
blaw und wiß, der fromen gmeind. 
drumb ich in gut gedingen bin, 
got werde dardurch würken, 
daß ungloub ouch der Türken 
fließ aller gar dahin. 

Wie sich das werde machen, 
das merkend eigenlich : 
nach vil vergangnen sachen 
zücht der herr von Österrich 
mit hilf und trost der eidgnoschaft 
an die Venediger mit fromen, 
die im eigen und erb hand gnomen 
wider recht mit falscher kraft.

Die tund sich denn verbinden 
zum Türken, dem hellsehen rost, 
am glouben wend s' erblinden; 
denn hilft der ewig trost 
und git den sinen .... kraft, 
von Österrich dem fürsten, 
den eidgnossen, den türsten, 
ze erwerben hochi ritterschaft. 

Darumb sind sie gewidmet 
zum halgen römschen rich, ' 
ir manheit durchtringt, durchbidmet 
und lebt nit ir gelich 
ja under .... des himels tron. 
Noch eins hau ich besunnen : 
das haiig grab werd ouch gewunnen ; 
.... zieret erst der eren kron. 

Das glück sich alls zusenket, 
(Sibilla redt nit us troum), 
bis keiser Fridrich henket 
sin Schild an türren boum ; 
denn wird erfüllt die prophezy 
in himel und uf erden, 
darum ouch got wolt sterben 
.... an stumpfen naglen dry. 

On die puntnus möcht es nit geschehen, 
schafft des adels untrüw z' aller frist, 
wiewol es got hat angesehen, 
daß der adel des rechten kämpfer ist; 
er erfüllet nit die gsatz, 
miet, gab, gbirt argen samen, 
si haltend uf groß namen; 
das bringt den Cristen widertratz. 

Damit so end ich min gesang, 
ich Rudolf Montigel; 
macht ich des ein preamel lang 
so hätt's die gloß und fel. 
ach künschi muter, reine mait, 
bitt .... tür uns din kinde, 
daß die pundnus nit erwinde 
ze trost .... der Cristenheit ! 
