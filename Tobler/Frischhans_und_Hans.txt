Frischhans Theiling und Hans Waldmann

Zu Zürich hört man kragen 
und ist ein große not, 
die Waldlüt hört man klagen 
eins bidermannes tod : 
Früschhans Dilling ist er genant, 
ze Luzern was er gesessen, 
der eidgnosschaft wol erkannt. 

Er kam gon Zürich gangen, 
als noch vil mancher tut; 
in der friheit ward er gefangen, 
es möcht nit werden gut. 
er hat doch nie kein übels getan: 
durch Waldmann ward er vertragen, 
da ist kein zwitel an. 

Waldmann lat sich halten, 
als sig er ein edelmann ; 
da schafft sin große gewalte, 
ja, die er leget an 
ze Zürich in der werden stat : 
er muß sin leben wagen, 
der es wider in hat. 

Er ist zum ritter worden, 
das hat die miet getan; 
wol in der puren orden 
sol er voranhin gan. 
er hat's nit von manlichkeit; 
het er's also erworben, 
es war dem adel leit. 

Er ist gewesen ein schnider, 
darnach ein gerwerknecht ; 
die handwurcht wolt er nit triben, 
sie waren im zu schlecht; 
er sucht ein ander begangenschaft, 
mit spilen und mit kuplen 
tribt er groß widerbracht. 

Waldmann wolt sich versprechen', 
er hette kein schuld daran; 
sin hend die wolt er weschen, 
als Pilatus hat getan, 
er hett's wol underwegen gelan; 
man wirt sin nit vergessen, 
es wissen kind, wib und man. 

Wol hin, es ist zergangen 
ein wunderlich geschicht; 
und do er ward gefangen, 
man solt nit han geilt, 
sunderlich wislich han betracht ; 
die recht solt man im han lassen 
gan nach der punten sag. 

Früschhans ist gestorben, 
ein frumer bidermann ; 
zu Irnis hat er erworben, 
er solt voranhin gan ; 
er tat ein ritterliche tat. 
man wolt nit lenger warten, 
wie fast man für in bat. 

Dis lied ist uns entsprungen, 
gesungen und ouch gemacht 
von einem tochterlin junge ; 
es hat es wol bedacht, 
wie wol es jungen jaren ist. 
das hilf uns, Maria reine, 
und der vil heilig Christ! 
