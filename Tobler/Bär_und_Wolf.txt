Ein hüpsch Lied wie der Bär jagen will und dem Wolf gemeinschaft des wildfangs anbütet

Nun wil ich aber heben an, 
desglichen hört noch nie kein man, 
was ich hab hören sagen : 
wie daß der edel Bär von Bern 
mit sinen jungen, ein ganzer kern, 
im welschen land thet jagen. 

Zum Wolf trat er ganz unverzagt, 
gar nachburlich er in da bat: 
«Wolf, wiltu mit mir jagen? 
ich weiß ein thier, ist mir bekant, 
das thüt den frommen schafen and; 
thünd si mir herzlich klagen. 

Den wildbann wend wir nemen in, 
wir fallend rech old wilde schwin, 
will Gott, soll uns gelingen ; 
und wann wir kommen wider heim, 
so wend wir liaben teil und gmein, 
dem herren lobsang singen. 

Nachbur Wolf, ist dir nit bekant 
ein herzog im Saphoyer land, 
der thüt Genf pinlich plagen? 
bist ouch nit gsessen bi der bricht? 
ich meint, die sach war alle gschlicht; 
zürn nit, daß ich dich fragen. 

Denn da was mancher eidgnoss klug, 
für die man ganzen handel trüg, 
was sich Genf hatt ze klagen; 
da macht man in ein fridenbund, 
der hat geweret kum ein stund, 
das ist erbärmlich z' sagen. 

Denn d' Genfer klagen sich so seer — 
und lägen si schon bi dem meer, 
noch gieng es mir zu herzen — 
daß dise frommen Christenlüt 
vom Bapstum g'achtet werden nüt, 
wie vil si liden schmerzen. 

Drum, nachbur Wolf, wilt mit mir dran: 
denn ich vil junger Motzlin han 
zu minen beiden siten ; 
si Htten all den grimmen tod, 
solten s' dich gsen in angst und not, 
si wurden dich entschütten. » 

Der Wolf dem Bär die antwort gab : 
« ich blib daheim bi miner hab, 
die ich lang hab besessen; 
ouch los ich iez uf ander lüt. 
der Genfer kummer krenkt mich nüt, 
des handeis han ich vergessen. » 

Der Bär zog mit den sinen dran, 
denn er hatt manchen klugen man, 
und hüb bald an ze jagen,.
wie schier er trat in den wildbann, 
das schedlich gwild was fast darvon, 
eb er recht lieng an hagen. 

Houptman Negelin ein jeger gut, 
er zog daran mit reinem mut, 
als solt er einghürn jagen. 
des jagens ist er wol ein kern, 
das gwild hat er erstrichen gern ; 
sunst fand man ouch kein zagen. 

Jörg Hubelmann, ein houptmann gschwind, 
er traget ernstlich nach dem find ; 
man hort frolich erschallen, 
basunen der Propheten horn: 
welcher us Got ist nüw geborn, 
der mag im's lassen gfallen. 

Jedoch so hat's Got recht gefüegt, 
daß ouch den Bären wol benüegt, 
Gott thet im ehrlich lonen; 
er hat gejagt in sine seil 
bürg und ouch stett ein michel teil, 
ein unzal der personen. 

Das bös thier will ich nennen schon: 
es ist ein low und treit ein krön. 
er wolt die schaf zerzeren; 
da kam der bär und jagt im s' ab; 
des ist der low iezund schabab 
und kon von sinen ehren. 

Da iez das gwild gefangen was, 
der wolf in sinem neste saß, 
als wölt er gar erlammen . 
da thet der edel bär so gut, 
wie denn ein trüwer nachbur thut, 
und gab im ouch ein hammen. 

«Ä, nachbur Wolf, nun hab für gut, 
min gjegd ist früsch und wolgemut, 
drum thu dich mit mir fröwen; 
will es der lieb got mit mir han, 
wenn mich schon hasset iederman, 
laß ich mir nüt abtröwen. 

O Wolf, min lieber nachbur gut, 
des namens halb liab kein unmut, 
es gschicht dir nit zu leide ; 
du seist mir bär, ich zürn es nüt, 
ich rit und gang wie ander lüt 
uf mancher grüenen heide. » 

Der uns das liedlin hat gemacht, 
uf richtum hat er wenig acht, 
allzit lat er Gott walten; 
jedoch so war es wol sin fug, 
ja hett er spis und trank genug, 
bis d' schüster d' "erber bzalten. 

Gott wurd vilicht damit nit geert, 
hett er mir schon groß richtum bschert, 
denn im ist nüt verborgen, 
ob ich mim nächsten nütz wär gsin 
old ob es miner seel brächt pin ; 
drum, Herr, thu für uns sorgen. 

O frommer Bär, sag lob und dank 
dim Got, der dir gibt spis und trank 
mit reinem gmüet zu nießen; 
des Herren wort mit fliß betracht. 
alde mit tusend guter nacht! 
damit wil ich's beschließen. 

