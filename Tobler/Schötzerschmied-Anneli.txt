Vom Schötzerschmied-Anneli

Es tuot das Anneli früo ufsto, 
es wott im Chuole grasen go; 
es graset dem Chälbli wie der Chuo, 
es luegt ihm ein stolzer Rüter zuo. 

« Ach Anneli, laß das Grase lo si 
und chum mit dem schöne Rüter e chli ; 
ich wett dir gä vil hundert Pfund, 
wenn d' mit mir chämist ei halbi Stund. » 

«Ei halbi Stund war mir nüt z' lang, 
ich möcht bi dir si min Leben lang. » 

Er nahm das Anneli bim Gürtelschloß 
und schwung's hinderen uf's höhere Roß. 

Er fier mit dem Anneli dur d' Studen und d' Stei: 
« O heia o he, mine wiße Bei ! » 
« Dinen wißen Beinen denen schone-n-ich nüd, 
ein rechter stolz Rüter das bin ich nid. « 

Er fier mit dem Anneli dur d' Studen und d' Stöck 
« O heia o he, mine sidigen Röck ! » 
«Dinen sidigen Röcken schone-n-ich nüd, 
ein rechter stolz Rüter das bin ich nid. » 

Er fier mit dem Anneli vor's höllische Tor, 
do stienden drei Gottb'hüetis davor. 

Der erst heißt 's Anneli gottwillchem si, 
der ander stoßt's dur d' Türe-n-i, 
der dritt macht ihm ein Chessi voll Glüöt 
und stellt em si under sine Händ und Füöß. 

Si gäben dem Anneli Schwebel und Pech: 
« O heia o he, es ist nit das recht ! » 

Si setzen das Anneli uf en glüöhigen Stuol, 
si zogen ihm ab si schneewiße Hut 
und miechen ein grauen Schümel darus. 

Es gieng nit mehr als dritthalbe Stund, 
bis das Anneli wider uf d' Schötzerschmittebrugg chund. 

«Ach Schmidli, lieber Schmidli mi, 
spitz mer du drei Nägel und schlag mer s' i ! » 

Der erst Nagel, daß der Schmiedknecht schlieg, 
der graue Schümel vor ume luegt. 

Der ander Nagel, daß der Schmied selber schlieg, 
der Schümel vor ume luegt und rief: 
« Ach Vater, höred, es ist iez gnuog, 
ihr b'schlönd euers eigene Fleisch und Bluet!» 

«So bist du mis Töchterli Anneli? 
Weiß Gott, wie 's dir mag ergange si ! 
Iez han i g'schmiedet und nümme meh; 
i rüere de Hammer i'n grüene Chlee. » 

«Ach Vater, lieber Vater mei, 
saget's dihr doch dene Brüedere zwei, 
si sölle der Pfaffe müeßig gô, 
si sölle nit tuo wie i ha tô. 

Vater, saget's dihr der Muoter, 
si soll nit sparen die Ruoten; 
Muoter, saget's dir dene Schwestere drei, 
si sollen nid treibe Buolerei ! » 
