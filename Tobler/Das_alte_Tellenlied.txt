Das alte Tellenlied  

Von der eidgnoschaft so wil ich heben an, 
des glichen hört noch nie kein man ; 
in ist gar wol gelungen, 
si hand ein wisen festen pund ; 
ich wil üch singen den rechten grund, 
wie die eidgnoschaft ist entsprungen. 

Ein edel land, gut recht als der kern, 
das lit beschlossen zwüschen berg 
vil fester dann mit muren. 
do hub sich der pund zum ersten an, 
si band den sachen wislich getan 
in einem land, heißt Ure. 

Nun merkent, lieben herren gut, 
wie sich der pund zum ersten anhub, 
und land üch nit verdrießen : 
wie einer müst sim eignen sun 
ein epfel ab der scheitel schon 
mit sinen henden schiessen. 

Der landvogt sprach zu Wilhelm Tell: 
« nun lüg, daß dir din kunst nit fel, 
und vernim min red gar eben: 
trifst du in nit am ersten schutz, 
fürwar es bringt dir kleinen nutz 
und kostet dir din leben. » 

Do bat er got tag und nacht, 
daß er den epfel zum ersten traf; 
es kond si ser verdrießen. 
das glück hatt er von gotes kraft, 
daß er von ganzer meisterschaft 
so hoflich konde schießen. 

Alsbald er den ersten schütz hat gtan, 
ein pfil hat er in sin göller getan: 
« hett ich min kind erschossen, 
so hatt ich das in minem mut — 
ich sag dir für die warheit gut — 
ich wölt dich han erschossen.» 

Domit macht sich em großer stoß, 
do entsprang der erst eidgenoss, 
si wolten die landvögt strafen; 
die schlichten weder got noch fründ: 
wenn eim gefiel wib oder kind, 
so woltend si bi im schlafen. 

Übermut tribend si im land — 
böser gewalt der wert nit lang — 
also findt man's verschriben. 
das hand des fürsten vögt getan, 
drumb ist er umb sin herrschaft kan 
und US dem land vertriben. 

Also meld ich üch den recliten grund 
si schwrend alle ein trüwen pund, 
die jungen und ouch die alten. 
Got laß si lang in eren stan 
fürbaß hin als noch bis har: 
so welln wir's got lan walten ! 