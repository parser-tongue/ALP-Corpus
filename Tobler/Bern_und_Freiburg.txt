Bern und Freiburg

Wend ir nu hören märi, 
als ich's vernomen han : 
zwen ochsen groß, nit kleine, 
ein matten hant gemeine; 
darin getar nieman gan 
von mengem tier gewaltig, 
die darumb manigfaltig 
gant und sehent zu; 
si entürren in ze leide 
nit komen an die weide, 
es si spat oder fru. 

Ir gehürne das ist spitze, 
noch me denn klaftern wit, 
und farent in dem klewe 
als fisch in einem sewe, 
als es noch mit in lit. 
was si mugen übersehen — 
für war wil ich das jehen — 
das muß echt under in sin 
von mengen tieren riche; 
tunt si im nit geliche, 
so ist's doch worden schin. 

Das lit in in dem sinne 
und tut in sere we, 
daß die zwen ochsen riche 
so gar gewaltigliche 
nu watend in dem kle. 
des si gar dick zu rate 
gand beide fru und spate 
und tragend uf si nit 
und rieten inen beiden 
gar gerne an ein scheiden; 
es duchte etlich zit. 

Die wolf und ouch die füchse, 
manig tier in disem land, 
sprechent zu eim alleine, 
gemeinschaft si nit reine, 
und tund in das bekant. 
lat er sich überwinden 
und sich das mag befinden, 
es muß im werden leit 
und mag in wol gerüwen, 
wil er's joch nit getrüwen: 
das si in vorgeseit. 

Es sind zwen alte farren, 
die freches mutes sind ; 
nieman getar mit in stoßen, 
diewil si sind genossen; 
er düchte mich ein kind. 
doch war es nit ein wunder 
[und] gieng ir einer under, 
man spräch's dem andern hin: 
« nu wer dich, du bist eine, 
din hilf ist worden kleine.» 
nu merket disen sinn ! 

Gott geb den ochsen beiden 
[wol] einen steten sinn, 
und laß si nit gehören, 
das si [noch] mög zerstören — 
es war nit ir gewinn — 
noch ußer joche treten; 
wan wurden sie entweten 
so gieng es übel us. 
sus ich si bede warne; 
die wolf sind in dem garne, 
die kämen dann harus. 

Nu solt ich üch bedüten, 
wer die zwen ochsen sind, 
man mag es hören gerne: 
es ist Friburg und Berne, 
als es sich noch befindt. 
die kann nieman gescheiden 
mit warheit under in beiden 
das wissent iemerme, 
als noch ir briete singent 
wann si s' zesamen bringent 
noch minder dann ein e.
