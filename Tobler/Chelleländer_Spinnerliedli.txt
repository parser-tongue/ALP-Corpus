Chelleländer Spinnerliedli

Schnurre, schnurre-n-um und um, 
Rädli, trüll di umme; 
Euseri Sach gabt schüli chrumm, 
D' Leue thüend scho brumme. 

Chume grad iez us der Stadt, 
Mit mim Wib und Chindre; 
Ha mit General Andermatt 
Züri welle plündre. 

Wunder für ganz Chelleland 
Häm-mer welle hole, 
Gold und Silber, Diamant, 
Alli Säck ganz volle. 

Doch vergebis vor der Stadt 
Sim-mer alli gsesse, 
Wil de ungschickt Andermatt 
D' Chugle hat vergesse. 

Mini Säck die trag i hei, 
Leer vun alle Schätze, 
Langi Nase, müedi Bei, 
Und die alte Fetze. 

Schnurre, schnurre-n-um und um, 
Rädli, trüll di umme; 
's ist mer grad iez nümme drum, 
Züri z' biribumme. 