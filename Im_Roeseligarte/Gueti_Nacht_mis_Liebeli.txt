Gueti Nacht, mis Liebeli

Gueti Nacht, mis Liebeli!
Schlaf do ohni Sorge!
Ach, mir hest du ds Schlafe gnoh
U dir traumt doch nüt dervo,
Schlaf du bis am Morge!

O wie guet, daß du nit weist,
Wie mir d'Backe schwiine,
Wie-n-i da im Monschiin stah,
D'Chappen i de Hände ha
U vor Chummer griine!

Wie-n-ig i der chalte Nacht
Vo mim Bett uffahre
U bim Monschin übere Schnee
Zue dim chline Hüsli gseh
Dunde a der Aare.

Aber ach, du weisch es nit,
Was ig um di lide!
Da wei d'Lüt, i sötti flieh,
I söll wandere wit vo hie
U mis Eisi mide.

Ach, de wär mis Glück dahi!
Alli Freud verlore!
Nei, solang i läbe cha,
Wott ig Eisi nit verlah,
Das sig Eisi gschwore!

Gueti Nacht, mis Liebeli!
Schlaf i Gottes Name!
Hansi bättet geng für di:
»Bhüet mir Gott mis Liebeli!
Bhüet Gott Eisin! Ame.