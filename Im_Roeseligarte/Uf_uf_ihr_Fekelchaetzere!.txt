Uf, uf, ihr Fekelchätzere!

Uf, uf ihr Fekelchätzere!
Ihr Tunderhagels-Hünd!
Nehmt euri Gwehr und Habersäck,
So chömed mer endli ab em Fläck;
Drum Tambur, würble gschwind!

Herr Ruppert, Argitant-Major,
Teilt in die Regiment!
Und wänn dänn alles ist rangiert,
So kumidiert: Links abmarschiert,
Ihr Tusig-Sackerment!

Marschiert nu uf zwei Gliedere
Bis vor die Chroneport:
Dänn rechts und links gschwind ufmarschiert,
Plotons und Sektions formiert,
Dopplierschritt, marsch marsch, fort!

In Dübendorf ist's Nachtquartier
Fouriers, marschiert voran!
Nehm' jede zu sich einen Schütz
Und schrib' Bileete wie de Blitz,
Daß z'nacht alls ruejen kann.

Das ist, bim Strohl! en heiße Tag,
Nöd war, Herr Argitant?
Sind iez so guet und sprengt vorus
Und z'Dübedorf bi 's Chuerlis Hus
Do schreit bim Tunder: Halt!

Halt, halt! i 's Tüfels Name halt!
Verlürt d'Distanze nit!
In Battaillon und Sektion,
Mit Peloton und Divisio,
Rechts schwenkt! richt' euch uf d'Mitt!

Formiert 's Carré, ihr Chuttlehünd!
Zur Order schlag,Tambur!
Ihr Lüt, nehmt alles wohl in acht:
Morn z'Obig blibt ner übernacht
Im Städtli Winterthur.

Hüt z'nacht, Feldweibel, ist Parol:
Rägel und Niederglatt.
Jez, Fouriers, teilt d'Bileeten us,
So chan en jedere-n-i das Hus,
Wo 's Loos ihn troffe häd.

Ihr Diener, min Herr Gänerlol,
Was ist dero Bifehl?
»Min liebe Ruppert, sind so guet,
Äh bitti, sind uf der Huet,
I fürcht bi miner Seel,

Daß euseri Infanterie
Und euseri Kavallerie
Für Stei, das Tunders-Lumpenest --
Es ist gar hagelsstrohli-fest --
Nöd gnueg und sattsam sei.«

Wänn das nu Ihre Chumber ist,
So lach i eis derzue;
Schlot nu, min tapfre Gänerol
Wie eusi Heiri, Chueri all,
I weusch ech gueti Rueh.

Hell uf. hell uf, de Morge graut!
Tambur- und Pfifercorps!
Spannt d'Trummen und putzt d'Pfifen us,
De Güllevogt ist scho vorus
Mit ds Chueri Notze Rohr.

Soldaten us em Züribiet
Vo Flaach und Neftenbach,
Vo Embri und vo Zollike,
Vo Bühli und vo Rüeschlike,
Vo Höngg und vo Chüßnach ...

Zum letschte Mol red ich zu dir,
Du liebi Fekelrott!
Jez wer nöd Herz häd wie-n-en Leu,
De pack bim Strohl! si weidli hei,
Sust trifft en Schand und Spott.

In Hohenklinge sind zwei Stuck
Mit Hagelgschütz scharschiert:
Mutschelle, Chroopfe, Haselnuß
Und Eiertätsch im Überfluß
Sind drinnen iquartiert.

Drum guete Muets, ihr Heldesöh!
's dei jede von euch Held!
Wenn's Fleisch und d'Chroopfe sind verzehrt,
So macht mer wieder rechtsumkehrt!
Und zieht go Frauefeld.

Wänn scho de Pfifer pfiffe häd,
Er glaubi, mer verlür's.,
Und ase dänn de Tambur au:
»I glaub's bim Tunder au!«
So siegeten doch wir.

Wie herrli wird der Izug si
Wohl us dem Feld der Schlacht
In eusri liebi Vaterstadt,
Die Gott uff 's neu gekrönet hat
Mit einem Sieg voll Pracht!

Herr »Feldmarschall« von Rollenputz,
Herr Ruppert »Großmajor« --
Die ziehen dänn mit der Armee
Dur 's Züribiet ab längs dem See
Hinin zum Chatzetor.