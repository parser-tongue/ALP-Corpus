Es wend zweu Liebi zsämme

Es wend zweu Liebi zsämme,
Wenn's vor em Wasser gsi möcht.
Er schrau im Liebe ännet,
Ob es nit zünde wett?

»Wol frilli will i dir zünde,
Wenn du da übere schwimmst.
Wo mueß i das Liechtli stelle,
Daß mir's nid abewütscht?

»Stell ich's i de Höchi,
So löscht mir's ab de Wind,
Und stell ich's i die Mitti,
So lösched mir's ab die Chind.

»Und stell ich's i die Teufi,
Dört lit das alti Wib;
Die Häx dört nebe dem Seeli
Verlöscht's mit ihrem Chib.

»Dänn chaust du nid übere finde
Und blibst verloren im See.
Ach Gott, wie will ich dir zünde?
Ha scho keis Liechtli meh.«

Das Anneli sprung zue der Mueter:
»Erlaubet mir's an den See!
I möcht mini Händli chüele,
Sie tüend mer im Herze weh.«

»Ach Tochter, lieberi Tochter,
Alleinig mueßt du nit goh!
Du hest ein chlines Schwösterli,
Dasselbig mueßt mit der loh.«

»Ach Mueter, lieberi Mueter,
Mis Schwösterli ist es Chind,
Es günnt die chline Blüemli ab,
Die no-nig zitig sind.«

»Ach Tochter, lieberi Tochter,
Alleiig mueßt du nid goh;
Du hest ein chlines Brüederli,
Dasselbig mueßt mit der loh.«

»Ach Mueter, lieberi Mueter,
Mis Brüederli ist es Chind,
Es springt de chline Waldvöglene noh,
Die no-nig gfederet sind.«

»Ach Tochter, lieberi Tochter,
Alleiig mueßt du nid goh;
Nimm du der alti Schiffmann,
Derselbig chaust de mit loh.«

Ach Schiffmann, liebe Schiffmann,
Steck du der Angel ab;
Fahr du dem blaue Striemeli noh,
Du findst en ertrunkene Chnab.« 

Er zog der Jungschnab use,
Im Anneli uf sini Schoß.
»Bihüet ihn Gott im Himmel,
Daß er ihn fahre loht!«

Es gschaut e wohl umen und ume,
Es gschaut em wohl sini Händ.
»Verleih ihm Gott im Himmel
Es guets glücksäligs End!«

Es gschaut em wohl umen und ume,
Es gschaut em wohl sin Mund.
»Verleih ihm Gott im Himmel
E gueti glücksäligi Stund.«

Was zog's ihm ab sim Finger?
Vo Gold es Ringeli.
»Ach seh, du liebe Schiffmann,
Das soll din Finderlohn si.«

Und nahm den Jungchnab in Arfel
Und sprung mit ihm in den See.
»Ade min Vatter und Mueter,
Ihr gsend mi nümme meh!«