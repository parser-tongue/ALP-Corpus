Nei-n-is gwüß! I ma nit wibe!

Nei-n-is gwüß! I mag nit wibe!
Will viel lieber ledig blibe.
Isch me nit viel besser dra,
We me ds Narewärch cha tribe,
Wie me will u wie me ma?

Mit de Meitschenen umespringe,
Lache, johle, juhze, singe,
Flause mache här u hi,
Luschtig si u gueter Dinge
Gilt, solang i ledig bi.

Ohni Chummer, ohni Sorge
Bruchen-i dem Gäld nüt z'borge,
Herr u Meischter bin-i ja.
U so freut's mi alli Morge,
Daß i no nit gwibet ha.

Blibt me numen einisch bhange,
Isch me für sir Läbtig gfange,
U de geit das Eländ a!
D'Wiber spannen eim i d'Stange;
Wie sie wei, so mueß me gah.

Chöme gar derzue no Chinder,
Denn isch völlig ds Chrütz derhinder,
Z'sorge het men ohni Änd;
U men altet ds Halbe gschwinder,
Het men einisch bundni Händ.

Drum so ma-n-i gar nit wibe --
D'Meitsche cheu mir Meitschi blibe,
I bigähre ihrer nüt.
Ja! i will's grad underschribe!
Bhüet ech Gott u zürnet nüt!