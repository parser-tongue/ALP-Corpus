Mir Purelüt si chäch

Mir Purelüt si chäch,
U geit's ein wi-n-es soll.
Hei z'ässe gnue u z'wärche gnue
U Gäld im Sack u Strümpf u Schueh.
Drum si mer vögeliwohl,
Vi-va-vigeli-vögeli-, wigeli-wageli-wohl.

Am erste Tag im Johr,
Do süüffle mir scho toll,
Hei Fleisch u Züpfen uf em Tisch
Ugöh nid wägg bis nür me isch
U 's wird ein vögeliwohl
Vi-va-vigeli-vögeli-, wigeli-wageli-wohl.

U ich de d'Asni läär,
So metzge mir e Sau,
Hei Läberwurscht u Magerwurscht
U wiße Wi, dä löscht der Durscht
U macht ein vögeliwohl,
Vi-va-vigeli-vögeli-, wigeli-wageli-wohl.

Isch 's Ärne guet vorbi
U hei mer d'Bühni voll:
De git's scho wider Fleisch u Wi
U Schwarzes un es Glesli dri,
Das macht ein vögeliwohl,
Vi-va-vigeli-vögeli-, wigeli-wageli-wohl.

We d'Garbe trösche si,
Hei mir de 's Flegelmohl,
Ui! Grüens u Düürsch u Hammespäck
U rote Wi, das ischt e Schläck
U macht ein vögeliwohl,
Vi-va-vigeli-vögeli-, wigeli-wageli-wohl.

E Märit isch au schön,
U grützt men um ne Frau:
So juzet men u schlängget d'Bei
U cha me z'letscht mit Eisin hei,
De wird's ein vögeliwohl,
Vi-va-vigeli-vögeli-, wigeli-wageli-wohl.

So hei mer üsi Freud
U geit's ein wi-n-es soll:
Mir wärchet wi-n-e Acherstier
U ißt u treicht, 's versprängt ein schier,
U 's ischt ein vögeliwohl,
Vi-va-vigeli-vögeli-, wigeli-wageli-wohl.