Es isch kei sölige Stamme

Es isch kei sölige Stamme
Oweder der Chüejerstand.
We de der Meien isch vorhange,
So fahre die Chüejer z'Alp.

Der Meien und der isch komme,
Die Chüejer gahn uf e Bärg.
Bhüet Gott mir alli mini Fromme,
Daß keines mer fräß de Bär!

Dere Bärner-Herre Bärge
Liege dinnen im Ämmetal;
D'Steimöser und no die Breitärge
Sie die besten überall.

Die nieder und mittlist Bärge
Si alli gar hoch im Pris.
Dört hei sie bravi Chüejer,
Sie mache gar gueti Spis.

Dört uf den obere Bärge,
Dört geit gar mängi Chueh.
Die Bärge si wohl izuunet,
Die Chüejer hei Sorg dezue.   

Die Herre hei bravi Senne,
Sie wei brav Senne ha,
Sie tüe's ihnen ordeli gönne,
Wenn sie cheu druffe bstah.

Die Herre si nit wie d'Bure,
Sie si so gar schlimmi Lüt;
Wenn me sie öppe will belure,
Sie trauen i ds künftig nüt.

O du mi loubi Schilte,
Derzue de Räme-Mutz,
Der Zingel und der Gäbel
Gänd mir viel Chichischmutz.

Die Bruni und die Röße,
Dieselben rächnen i nit;
Sie gänd viel Milch und Nidle,
O das isch für ander Lüt.

Das Liedli han i gsunge
De Chüejere nit zum Trutz;
I wünsch', es sig mer wohl glunge,
U bringi ihne viel Nutz.