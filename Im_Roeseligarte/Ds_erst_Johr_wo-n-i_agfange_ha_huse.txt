Ds erst Johr wo-n-i agfange ha huse

Ds erst Johr, wo-n-i agfange ha huse,
Do het mer Gott gäben es Huen.
Däm Huen hani's der Name gegäbe:
Hupphenneli heißt mis Huen.

Ds zweut Johr, wo-n-i agfange ha huse,
Do het mer Gott gäben es Schof.
Däm Schof hani's der Name gegäbe:
Rubelihoor heißt mis Schof.
Hupphenneli heißt mis Huen.

Ds dritt Johr, wo-n-i agfange ha huse,
Do het mer Gott gäben e Geiß.
Där Geiß hani's der Name gegäbe:
Magefeiß heißt die Geiß.
Rubelihoor heißt mis Schof, 
Hupphenneli heißt mis Huen.

Ds viert Johr, wo-n-i agfange ha huse,
Do het mer Gott gäben e Chue.
Där Chue hani's der Name gegäbe:
Türlizue heißt mi Chue.
Magefeiß heißt die Geiß, Rubelihoor
heißt mis Schof, Hupphenneli heißt mis Huen.    

Ds füft Johr, wo-n-i agfange ha huse,
Do het mer Gott gäben es Roß.
Däm Roß hani's der Name gegäbe:
Türlistock heißt mis Roß.
Türlizue heißt mi Chue, Magefeiß heißt
die Geiß, Rubelihoor heißt mis Schof, 
Hupphenneli heißt mis Huen.

Ds sächst Johr, wo-n-i agfange ha huse,
Do het mer Gott gäben es Wib.
Däm Wib hani's der Name gegäbe:
Bogeschit heißt mis Wib.
Türlistock heißt mis Roß, Türlizue
heißt mi Chue, Magefeiß heißt die
Geiß, Rubelihoor heißt mis Schof, 
Hupphenneli heißt mis Huen.

Ds sibet Johr, wo-n-i agfange ha huse,
Do het mer Gott gäben es Ching.
Däm Ching hani's der Name gegäbe:
Tüppelsgring heißt mis Ching.
Bogeschit heißt mis Wib, Türlistock
heißt mis Roß, Türlizue heißt mi Chue, 
Magefeiß heißt die Geiß, Rubelihoor heißt
mis Schof, Hupphenneli heißt mis Huen.