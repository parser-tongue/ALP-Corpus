I ösrem liebe Schwizerland

I ösrem liebe Schwizerland
Ged's gwöß ke löstiger Lüt
As wie im Appezellerland,
Du meensch de frili nüd.
Ond fröhlig gönd si us ond i
Ond henkid nüd de Chopf,
Ond wer nüd singt bim Gläsli Wi,
Ist gwöß en arme Tropf.

Sie chönid währli fröhlig see,
Sie hend jo, was sie wend,
En frohe Sinn ond no viel meh:
Dehemmet Wib ond Chend.
E Ländli hends', ott Lob und Dank,
Ke söttigs wit ond brät.
Gott segni ene Spis ond Trank,
Hed ehne d' Freiheit bstäät.

Sie meechid denn vom Moge früe
Bis d' Sonnen abi good,
Ond sönd denn währli z'freden au
Bi Chäs ond Mülch ond Brot.
Ond wenn si denn Firabed hend,
So tüecht sie 's Pfifli guet,
Seu suugid dra bin Sackermost
Wie ame Zockerhuet.

Em Früehlig fahrt de Senn of d'Alp
Mit Chue ond Stier ond Gäß
Ond juchzet, was er juchze cha,
Im hübsche Sennehäß:
Schneewißes Hempli hed er a
Ond geeli Hösli au,
Ond mengi Jumpfere luegt en a,
Wär schröckli gern si Frau.

Vil Herelüt, die chööd zo ös
I's Appezellerland,
Ond bsuechid ös mit Wib ond Chend
Ond luegid ommenand.
Seu göhnd denn bis i's Wildkülchli
Ond bis ge Meglisalp,
Im Wyßbad trinkid's Schottebrüeh
Ond weerid gsönder drab.