Bueb mir wei uf's Bärgli fahre

Bueb, mir wei uf ds Bärgli fahre,
Leg die Treichlen a dem Veh!
Ma nit meh deheime blibe,
D'Franze möge mi vertribe.
O je, o je!

Uf em Bärgli isch guet läbe,
D'Franze brucht me da nüt z'gseh.
Luegt me dä i ds Ländli use,
Tuet 's eim nottiafa gruse.
O je, o je!

's si nit meh die alte Zite,
's isch ke Glück u Säge meh.
Ds Gäld ischt alles dänne gfergget,
Land u Lüt, alls isch verhergget,
O je, o je!

Üsi liebe gnädige Herre,
Die regieren is nit meh.
D'Bure wotte jetz regiere,
Mänge cha nit buchstabiere.
O je, o je! 

Vo der Freiheit cheu sie schreie,
's tuet eim fri im Härze weh;
D'Freiheit isch ja ganz verschwunde,
Un a d'Franze si mer bunde,
O je, o je!

Was isch us de Lüte worde?
Ach, mer chennt sie gar nit meh!
Suufe, spile, flueche, schwere,
Weder Gott no Möntschen ehre. --
O je, o je!

Doch gottlob! I bi ja alte,
Mini Haar so wiß wie Schnee.
Soll de-n-üses Land verdäürbe,
Isch's am beschte hüt no stärbe,
O je, o je!