Es git nit Lustigers uf der Wäld

Es git nid Lustigers uf der Wäld
Als so nes Brienzer Biirli.
Hed eina e Santin Gäld im Sack
Und eppa es meschigs Ihrli.
Und simpeli simpeli sing
Und ferseli duseli da.
Es isch kei Narredi
Es Brienzer Biirli z'sin, o nei!
Ja, 's isch kei Narredi,
Es Brienzer Biirli z'sin.
Im Usteg tribe sie d'Geiß uf d'Alp
Und sägen, sie heigen Chieh,
Und wenn me 's ihnen glauben tät,
So hätte s' no e Stier.
Und simpeli simpeli sing ... 

Im Summer chenne sie lustig sin
Uf hohen, wilden Alen;
Sie fräßen der  Chäs us em Vätterli
Und schnätzen mit dem Anken.
Und simpeli simpeli sing ...

Die Älpler springen mengist och
Gschwind eis embrin i ds Dorf,
Und jede, der es Fraueli hed,
Hed gwiß o bald en Gof.
Und simpeli simpeli sing ...

Am Älplersunndig cheme sie,
Da geit's i Saus und Braus;
En jedra bringt da Nidlen hein
Und eppa e Zigergaus.
Und simpeli simpeli sing ...

Es git nid Lustigers uf der Wäld
Als so nes Brienzer Biirli.
Hed eina e Santin Gäld im Sack
Und eppa es meschigs Ihrli.
Und simpeli simpeli sing ...

i Wibleni pflanzen denn derwil
Und tien das Haufli rätschen;
Sie fahren mengist i ds Chienholz
Fir gan die Härpfel z'bäcken.
Und simpeli simpeli sing ...

Denn nimmd en jedre es Bäntli mit
Und eppa es Bschittigoni
Und no nes Pfanneli mueß da mit
Und es paar Gaffibohni.
Und simpeli simpeli sing ...

Im Herbst da zieh sie ds Nutzli hein
Uf ihren Horigschlitten,
Und eb sie der Chäs abgladen hein,
Su hei s' ne schon abgschnitten.
Und simpeli simpeli sing ...