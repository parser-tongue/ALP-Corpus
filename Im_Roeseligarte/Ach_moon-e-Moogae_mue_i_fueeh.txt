Ach moon-e-Moogä mueß i füeh

Ach, moon-e-Moogä mueß i füeh
In Stennebäg ue goh.
I sött de Nöggel und de Noogg
Ge houwzä gheiße cho.

Dänn sott i no zwe Häuwsig ha
Und Sauwz und andesch meh.
Es chostet eben auwes Gäuwd,
Und weiß schier nüd wo neh.

Hä gester z'Obig 's Chauwb vächauft
Und hä mi eisig tööscht,
I lösi au viezg Guwdi drab;
Jetz hän i ni diißg glöst.

Es ist auws wouwfäuw, was d'vächäufst,
Und tüü, was d'chäufe tuest.
Dä Gweb goht nümme, 's ischt e Strof,
Weischt üd, was d'mache muescht.

Mi Fau macht Schwäbäuwhöuzli iez,
De Heiggäuw ischt i d'Een.
Hä gmeint, der Anggel sett au goh,
Schniit aber nüd sä geen.

's Zusänggeli wibt Gfabets jezt,
Chunnt aber gar nüd fut;
Ischt au nüt; denn de Spuewerloh
Macht 's Löhnli ganz kaput.

s'Marünggeli, das mueß i d'Schuel,
Es lehrt Bief schiibä scho,
Und dä Goßvattä sait all Tag,
Er laß es nümmä goh.

Er sait 's Biefschiibä nützi nüt,
Er hai's ja au nüd gleet;
's geb weder Brot no Mäuw i's Hus,
Es sei hauwt auws vächeht.

Em Ruediisch au gar nüd wouw,
Er hät sib gester scho
En großä Chnüttäuw do am Hauws
Und wott em nüd usgoh.

Der Mooge, wo-n-i gmuwche hä,
Sä gheit mer d'Milch no um.
Müeß nümme mäuwche, sait mer d'Fau,
I sei ogschickt und dumm.

's ist halt e Strof im Stennebäg,
Es goht bald auwes schlecht.
Mä lacht ein us, wo d'anne chunnst,
Und sait, mä ed üd ächt.

Und dee ischt auwäg gwüß üd ächt,
Wo eine so vähaut.
Mä redet doch au d'Muetäspooch
Wie auwes uff de Wäuwt.