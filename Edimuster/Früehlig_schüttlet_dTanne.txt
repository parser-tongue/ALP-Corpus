Dr Früehlig schüttlet d'Tanne
      
Dr Früehlig schüttlet d'Tanne
u Igu-Bethlis Ma
im Huli ungerdranne
erwachet na di na. 

Er gruchst u chratzt am Öhrli
u tuet e länge Schnuf.
Zum Gine sperrt er ds Schnörli
bis hinger d Ohren uf.  

Er müpft u weckt sys Wybli:
"Stang uf u leg di a!
Wo hesch mys früsche Lybli?
Richt gschwing es Café a!

I wott dernah ga luege,
ob d Schlange dört am Styg,
ob ächt di falschi Guege
ou scho erwachet syg.

Ob d Haselmus im Stöckli
scho gwäsche syg u gstrählt
u ob em Chäferböckli 
no gäng kes Hörnli fählt.

D Eidechse i de Chlecke
Un ihre Nachbar Chrott
Muess i dänk o ga wecke,
we 's ja scho gruene wott.

Gi-mer no-nes Schlückli!
Das stercht eim March u Bei.
Du nimmsch däich no-nes Nückli, 
es Stündli oder zwöi.

I ga itz; schaff nid 
z grüsli.
Doch we s di acho sött, 
so wüsch e chli um ds Hüsli
u sunnisch üser Bett."