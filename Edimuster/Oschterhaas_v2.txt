Oschterhaas 

Gga, Gga, Gga, wär steit am Tor?
Gga, Gga, Gga, wär spitzt dert ds Ohr?
Wär vertrappet ds höche Gras?
Isch’s emänd dr Oschterhaas?

«Guete Tag, Frou Hüehnermueter,
suechet dir geng flyssig Fueter?»

«Ja, me hat geng ordli z’tüe,
ds Läbe bringt halt mängi Müeh,
i muess Würmli fürechratze
Chörndli rette vor de Spatze,
Eier lege u se brüete
u die chline Bibi hüete.»
«U der Güggu, isch är zwäg?»

«Ja, är isch o umewäg.
weiss nid, was är z chratze hett,
dert i Nachbers Rüeblibett!
Aber loset jitz, für was
Sit dire zue mer cho, Herr Haas?»

«Ja, Frou Huehn, dir wüsset scho,
d’Oschtere isch wider cho,
d’Chinderli hei Näschtli gmacht
u si hoffe, über Nacht
tüei i ihne Eier dry.
I wett gärn so fründlech sy
U am Wille söll’s nid fähle,
aber wo näh u nid stäle?»

«So, isch das jitz öie Schmärz!
Dir sit halt es Hasehärz,
müesset zersch es bitzeli chlage,
statt mi grad um Eier z’frage!
Chöit dert sibe Dotze näh,
cha nech geng de meh no gäh.
Jitz läbet wohl, Her Oschterhäsi
U pürzlet de nume nid uf ds Näsi!»