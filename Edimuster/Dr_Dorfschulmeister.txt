Dr Dorfschuelmeister

Vor sibezg Jahre bald, herrjeh scho lang ischs här, 
han i als junge Trüübel gmeint, es sig nid schwär, 
da han i ds länge liebe Läbe vor mr gha, 
e flotte Bürschel bin i gsi, e junge Ma. 

Me het mr ds Wüsse schwallwiis gschänkt im Seminar, 
vo Logarithme han i ghört vor vilne Jahr, 
Kunscht han i gnosse, Pädagogik, Völkerrächt, 
zu allem chan i diskutiere, aber schlächt. 

I bin e Dorfschuelmeister us em Kanton Bärn. 
Ke Lüüchte vo dr  Wüsseschaft, ke hälle Stärn, 
e Schuelma näbe hundert tuusig andre zue, 
itz bin i ändlech pangsioniert u ha mi Rueh. 

I han e Stell aträtte uf em Land, e Stell, 
i ha mr gseit,  es chönn nid fähle chömms wis well, 
achtzg Chinderouge han i täglech vor mr gha, 
i bi dr Meister gsi, e gschiide junge Ma.

Ei Jahrgang um en andre het mi druf verlo,
da han i gmeint, i heig uf allei Iifluss gno.
Dr Köbi isch hüt Bankdiräkter, riich u gross, 
dr Fritzli jätet Rüebli uf em grosse Moos. 

I bin e Dorfschuelmeister us em Kanton Bärn. 
Ke Lüüchte vo dr Wüsseschaft, ke hälle Stärn, 
e Schuelma näbe hundert tuusig andre zue, 
itz bin i ändlech pangsioniert u ha mi Rueh.

I han e Frou gha, mir si zäme glücklech gsi, 
es Chrättli Sorge hei mr treit, sisch längscht vrbii, 
vor füfzäh Jahre het si vo mr müesse ga,
was han is wölle tue, i bin e alte Ma. 

Dr Sohn isch uf em Büro bi dr SBB, 
u ds Vroni het e Tierarzt gno vo Cossonay.
Si hei ke Ziit, si chöme wundersälte hei, 
Sisch schön gsi, aber itze bin i chli elei. 

I bin e Dorfschuelmeister us em Kanton Bärn. 
Ke Lüüchte vo dr Wüsseschaft, ke hälle Stärn, 
e Schuelma näbe hundert tuusig andre zue, 
itz bin i ändlech pangsioniert u ha mi Rueh.

Itz bin i nüneachtzgi u sgeit nümme wiit, 
wär weiss, morn chunnt er villech, morn isch villech Ziit. 
E Nachruef steit im Bärner Schuelblatt, druf ischs für, 
un i, i chlopfe liisli a di letschti Tür. 

I bin e Dorfschuelmeister us em Kanton Bärn. 
Ke Lüüchte vo dr Wüsseschaft, ke hälle Stärn, 
e Schuelma näbe hundert tuusig andre zue, 
itz bin i ändlech pangsioniert u ha mi Rueh.