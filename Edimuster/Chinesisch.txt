Chinesisch 

Dr Tong Hong vom Jangtsekiang
und vo Weihaiwei der Tschangtschungtschang, 
Chinese vo dr Gsandtschaft z Bärn, 
die hei di bärnischi Landluft gärn, 
und wil's so schön isch, marschiere si us. 
Si gseh mängs subers Burehus, 
und ufere Höhi näbeme Wald, 
da mache si Halt 
und mangsche 
Orangsche – 
Ganz naach isch en Acher, 
si luege zue; 
da rüere sech Lüt und aren Eichten e Chue. 
Uf eismal ghöre si Stimme gah –
und lachen und luegen enanderen a: 

«Schang gschou dr Hung bysst ds Ching i d'Hang! 
Gschwing, Schangli, spring! Häb doch Verstang! 
Schägg hai, wei hei. Dä Hung, dä Hung! 
Haut jung! No ganz e Gangglihung! 
Seh Schangli, gang und bring es Bung Stroubang! 
Hai hü! Wart nid e Stung! 
Tue nid so fuu! 
Gang lueg zur Suu! 
Gang. gang! Ching, chumm! Und stogle nit gäng! 
Hai Schägg, hai hai! Wei hei! Mach bhäng!»... 

Item das Gficht isch ganz verschwunde.
D'Chinese het me no lang dert gfunde.
Di Sprach, wo si näbem Wald hei ghört,
die het ne ganz dr Sinn verstört.
Wis si dert plötzlech hei verno,
da hei si halt Heiweh übercho! 
Am stillen Abe vo däm Tag 
chöme näben ihrem Gsandtschaftshag
dr Tong Hong vom Jangtsekiang 
und dr Tschangtschungtschang 
vo Weihaiwei 
ganz verbriegget hei! 
