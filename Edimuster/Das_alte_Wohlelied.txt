Das alte Wohlelied

Es lyt, umgä vo dunklem Wald 
i üsem Bärnerland, 
e Gäget, wo mer einzig gfallt, 
mys Wohle, s Jugendland. 
Wyt usse i der frömde Wält 
gar mängisch dänk i dra: 
Gseh s Huus bim Wald und s wyte Fäld 
das Bild cha nie vergah.

Uf blauem Grund im Wappe drinn 
gsehsch Mond und Sunne stah. 
Me seit, das heiy sy bsunder Sinn, 
wenn si uf Reise ga:
Si gange furt wenn d Sunne lacht 
am früehe Morge scho. 
Doch erscht bym Mondschyn i dr Nacht 
ghör me se umecho!

I jedem Dorf, vor mängem Huus 
e Bluemepracht so schön, 
luegsch über Wald und Matte us 
gsehsch d'Alpe häll im Föhn. 
Vom Frienisbärg zum Aarestrand 
isch Platz und Wyti gnue. 
M ys Wohle, du bisch gsägnets Land, 
oh Lüt, heit Sorg derzue!

Und chume-n ig i d Heimat zrügg 
und isch mers Härz no bang, 
grüesst mi bim Wald und na der Brügg 
mys Chilchli dört am Hang. 
I gange still dürs Dorf düruus 
und d Fröid isch wider da: 
Hie isch my Wäg, da isch mys Huus 
möcht nümm i d Frömdi ga! 