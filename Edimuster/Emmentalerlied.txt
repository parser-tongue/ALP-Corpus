Emmentalerlied

Niene geit's 
so schön u lustig 
Wie daheim im Ämmetal, 
Dert ist allergattig Rustig, 
Dass eim schwär wird die Uswahl: 
Manne het es ehrefesti, 
Wyber brav u hübscher Art, 
Meitschi - we d'se gsehst so hest di 
Dry verliebt - so schön u zart. 

Da ist nüt vo Kumplimänte, 
Allem seit me nume «Du», 
Sig's der Milchbueb mit der Bränte 
Oder trag er Ratsherre-Schue; 
D'Städter fryli cheu's nit lyde, 
Bsunders d' Herre ohni Gäld! - 
Doch i mein, dä sig nit gschyde, 
Wo si für so Sache quält.

Räbe wachse fryli keiner, 
Doch kei Hauptsach ist der Wy: 
Milch u Chäs ist üsereiner 
Ordinäri längste gsy;
Wär si nit so dry will schicke,
Cha, wenn är's grad sauft vermaa -
Vo de Wältsche Wy la bschicke
Oder - cha is Wirtshus ga.

So wie d'Chüejer uf de Bärge
Mache d'Bure Chäs im Tal,
U das de nit chlyni Zwärge
U nit weni a der Zahl.
Holz u Lade fergge d' Flöösser,
D'Ammen ab - uf Basel zue;
Chunnt im Früelig ds Wasser grösser,
Hei si bis es flotscht kei Rueh.

D'Chleider het me nume simpel
So vo älbem Halblyn gmacht;
Herrschelige Narregrümpel
Ghört gar nit zu üser Tracht.
Rosshaarspitzli treit no ds Müeti,
Plötzlighose no der Alt, -
D'Meitschi schöni Schwäbelhüetli,
Chöpfli drunder grad wie gmaltl

Chunnt de albe Angiländer - 
U süst Herrschaft au dahär, 
Tragi d' Fräuli goldni Bänder 
U derglyche Zierat mehr; 
Hei si Diener - hei si Wächter -
Sy si hübsch u rych drby, 
Müeßt en Ammetaler Tächter 
Mir doch gäng no lieber sy.

Die meu de der Pantsch erlyde, 
We's scho an es Ärstha geit; 
Arme hei si wyss wie Chryde, 
Bei - i hätt bal öppis gseit - : 
Bäckli hei si - früsch wie Rose, 
Auge wie der Morgestärn; 
Und jetz wärdet ihr erst lose -
Sie hei d' Buebe grüsli gärn.