Dr Bärner-Bär

Sie möge säge, was sie wei,
U spotte 's isch mer einerlei. 
I rüehme notti hin u här
Mi lieben alte Bärner Bär! 

S isch wahr, är isch e Trappi chly 
U chönnti öppis gschlachter sy; 
U notti isch er geng de no 
Zur rächte Zyt e flingge o.

Scho z Loupe hei si einisch gloubt,
Gäg üse Mutz syg alls erloubt;
Dr Mutz het brummlet: «Wi der weit!»
U d Herre gleitig z Bode gleit.

Drnache hei ne d Gugler gmüpft; 
Potz, het er syni Tatze glüpft! 
z Froubrunnen isch er a se cho 
u het sen anen Arfel gno. 

Gäll Österrich u gäll Burgund
Der Bärenmutz isch alle gsund? 
Dr heit ihm mängisch d Hut vergrützt 
U ds eige Läbe dran versprützt.

D Franzose kennen o der Bär; 
Vo Neuenegg chunt's neue här; 
Dert het er mit ne brumm, brumm, brumm 
Grad einisch gmacht chly Cherisum.

U jitze steit er uf der Wacht 
U git uf d Schwizerfahnen acht; 
S söll eine cho u rüttle dra! 
Das Rüttle wird ihm gly verga!

Net, säget nume, 
was dr weit, 
U spottet, was uf d Zunge geit, 
I rüehme notti hin u här 
My liebe alte Bärner Bär.
