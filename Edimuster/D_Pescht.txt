D'Pescht (1349)

Dür d'Gassen ufe geit e Chlag:
«Sächshundert un erscht vierzäh Tag...»

Die Glogge töne läng u schwär,
Kyrie eleison!
Die Loube, Plätz u Strasse läär,
Kyrie eleison!
Es ziggle kener Purschtli meh,
U bi de Brünne, niemer z'gseh,
Us Stube ghört me Weh und Ach,
Zersch lutt u wild, u nachär schwach,
U z'letscht verröchlet jedi Stimm:
Verby, der Ate geit ne nümm...

Kyrie eleison!
Die Glogge töne läng u schwär,
Kyrie eleison!
Es chunnt e wysse Zug derhär,
Kyrie eleison!
Kaputzemanne trage Särg,
m Chilchhof steit e ganze Bärg
Wo wott me die ächt ynetue?

Du steisch erchlüpft u fragsch: «Warum?»
«Die schwarzi Spinnele geit um!»
Kyrie eleison!

Dür d'Gassen ufe geit e Chlag:
«Sächshundert un erscht vierzäh Tag...!»