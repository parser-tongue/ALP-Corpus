Mir Bärner säge "Dir"

Es isch eso u blybt derby,
Mir Bärner säge "Dir", nid Sie.
Da chönne lang sie brichte,
"Dir" sygi grob, "sie" sygi rächt.
He nu so de, warum de ächt,
Wird "Dir" gäng brucht bim Dichte?

D's "Sie" passt i üsi Sprach so guet
Wie de höch Zylinderhuet
Zu Chrischtes Halblynchutte,
Und so wird o die bürschi Tracht 
Verbändlet jetz u stedtisch gmacht
Vo jeder dumme Hutte.

"Sie, Bäbi," seit jetz d'Frou de gly,
"Sie, bschütten Sie den Chabis chly,
Dann gäben Sie den Säuen!"
Und zu de Chnächte rüeft der Fritz:
"Sie, wei Sie ächtert ufstah jetz?
Sie müssen ga gen heuen!"

Das isch e Sprach, dass Gott erbarm,
Es lüpft mer jedesmal der Arm,
Däm "Siener" eis ga z'recke.
O redet üses Bärndütsch doch,
Das Chrousimousi tüet i ds Loch
U fescht mit Mutte decke!